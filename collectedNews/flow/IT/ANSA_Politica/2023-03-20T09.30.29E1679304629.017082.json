[
    {
        "title": "Cpi, Putin può essere processato come i nazisti",
        "date_raw": "Sun, 19 Mar 2023 12:10:04 +0100",
        "date": "2023-03-19",
        "url": "https://www.ansa.it/sito/notizie/politica/politica_rss.xml",
        "news_url": "https://www.ansa.it/sito/notizie/politica/2023/03/18/cpi-putin-puo-essere-processato-come-i-nazisti_d8e37aed-87dc-40e4-96cf-ffb54eaa4f11.html",
        "subtitle": "Biden, mandato giustificato. Mosca attacca il procuratore Khan",
        "content": "All'indomani dalla clamorosa decisione di spiccare un mandato d'arresto per il presidente russo Vladimir Putin e per la commissaria Maria Alekseyevna Lvova-Belova con l'accusa di deportazione illegale di bimbi ucraini, è il procuratore capo della Corte penale internazionale in persona, Karim Khan, a precisare quello che in molti in queste ore si sono chiesti, ovvero se quella decisione può davvero concretizzarsi in qualcosa di più che un 'segnale' pur forte ma astratto: ebbene Khan ha ricordato i processi storici contro i criminali di guerra nazisti, l'ex presidente jugoslavo Slobodan Milosevic e l'ex leader liberiano Charles Taylor, portandoli come esempi di figure apparentemente intoccabili che hanno dovuto affrontare la giustizia. Il procuratore ha argomentato così, parlando con la Cnn, la sua convinzione che Putin possa essere effettivamente processato nonostante Mosca sostenga di non essere soggetta alle decisioni della Corte dell'Aja.    Parole, quelle di Khan, che hanno fatto reagire Mosca con una pesante accusa: la portavoce del ministero russo degli Esteri, Maria Zakharova, si è infatti scagliata contro il procuratore del Cpi rievocando, sul suo canale Telegram, una vicenda che riguarda il fratello di Khan, Imran Ahmad Khan, un ex deputato conservatore che è stato rilasciato lo scorso 23 febbraio da una prigione in Gran Bretagna dopo avere scontato, sostiene Mosca, solo la metà di una condanna a 18 mesi di reclusione per avere molestato un ragazzo minorenne. \"Il 17 marzo, tre settimane dopo il rilascio del fratello pedofilo - afferma Zakharova - Karim Khan emette un ordine d'arresto non solo per Putin, ma anche Maria Llova-Belova, commissaria per i diritti dei bambini in Russia, cioè una persona che protegge i bambini da gente come il fratello del procuratore. Non si vergognano più di niente\".    Però non basta, o non basta più: le reazioni all'annuncio del Tribunale dell'Aja arrivano a valanga sui social e continuano anche quelle ufficiali. Il presidente Usa Joe Biden sostiene che Putin ha chiaramente commesso dei crimini di guerra e che quindi il mandato di arresto della Corte penale internazionale nei suoi confronti è giustificato. Anche il cancelliere tedesco Olaf Scholz ha accolto con favore la decisione: nel corso di una conferenza stampa congiunta con il primo ministro giapponese Fumio Kishida a Tokyo, ha dichiarato che la decisione della Corte penale internazionale ha dimostrato che \"nessuno è al di sopra della legge\". \"La Corte penale internazionale è l'istituzione giusta per indagare sui crimini di guerra. Il fatto è che nessuno è al di sopra della legge ed è quello che sta diventando chiaro in questo momento\", ha affermato il cancelliere tedesco. Un 'fatto storico' appunto, perchè pur essendo la Russia tra le principali nazioni a non aver firmato il trattato che ha istituito la Cpi, il presidente russo è però adesso il primo capo di Stato di un membro permanente del Consiglio di Sicurezza delle Nazioni Unite per il quale è stato spiccato un mandato d'arresto, come ha sottolineato lo stesso Khan.    Intanto da Kiev -che plaude alla decisione del Cpi - arriva il fermo appello della vice primo ministro alla consegna immediata da parte di Mosca della lista dei minori ucraini deportati: \"di tutti gli orfani e i bambini privati ;;;;delle cure parentali che il 24 febbraio 2022 erano cittadini ucraini, fino all'età di 18 anni inclusi; di quelli che si trovano ora nel territorio temporaneamente occupato territori dell'Ucraina; di quelli che sono stati temporaneamente portati via dal territorio occupato dell'Ucraina verso il territorio russo\", scrive sul suo profilo Facebook la vicepremier ucraina e ministra per il reinserimento dei territori temporaneamente occupati, Iryna Vereshchuk, fornendo anche l'indirizzo mail ufficiale del governo al quale inviare gli elenchi. (ANSA).   ",
        "ranked": 7,
        "placed": "Politica",
        "epoch": 1679301029.8622925,
        "language": "IT",
        "source": "ANSA"
    },
    {
        "title": "Putin a sorpresa in Crimea visita il centro per bambini",
        "date_raw": "Sun, 19 Mar 2023 12:12:22 +0100",
        "date": "2023-03-19",
        "url": "https://www.ansa.it/sito/notizie/politica/politica_rss.xml",
        "news_url": "https://www.ansa.it/sito/notizie/politica/2023/03/18/putin-a-sorpresa-in-crimea-visita-il-centro-per-bambini_045e1935-12ee-423b-89ee-291308536da8.html",
        "subtitle": "Celebra annessione dopo il mandato d'arresto. Bombe a Kramatorsk",
        "content": "Una visita a sorpresa a un centro culturale per bambini in Crimea, dove è arrivato guidando personalmente la sua auto e in abbigliamento informale. Così Vladimir Putin ha festeggiato il nono anniversario dell'annessione della penisola alla Russia. Uno scenario totalmente diverso dal bagno di folla di un anno fa allo stadio Luzhniki di Mosca, dove aveva aperto un concerto alla presenza di decine di migliaia di sostenitori. Quest'anno l'evento è stato cancellato - una decisione presa giorni prima della notizia del mandato d'arresto della Corte penale internazionale - lasciando il posto a piccole manifestazioni locali. Una visita comunque carica di simboli quella del presidente russo. Il primo, quello di avere scelto appunto il centro per minorenni di Korsun, all'indomani delle accuse rivoltegli dalla Cpi di avere fatto deportare bambini dall'Ucraina. Il secondo, l'ispezione fatta ai primi lavori per la costruzione del parco storico-culturale di Khersones (l'antica Chersoneso Taurica romana, poi bizantina, vicina all'odierna Sebastopoli), che dovrebbe essere completato nel 2024 e che ospiterà anche un museo dedicato alla Crimea e alla Novorossiya, la Nuova Russia, come era chiamata durante l'impero russo l'insieme dei territori ucraini lungo la costa del Mar Nero alcuni dei quali sono attualmente rivendicati da Mosca.    I video apparsi su diverse piattaforme hanno mostrato Putin, vestito con un cardigan blu e pantaloni scuri, passeggiare accanto al governatore di Sebastopoli, Mikhail Razvozhayev, e al metropolita Tikhon di Pskov, capo del Consigli culturale della Chiesa ortodossa russa che è responsabile del centro per bambini Korsun. Ma che, soprattutto, è considerato la guida spirituale e ispiratore della conversione al Cristianesimo del presidente ex ufficiale del Kgb.    Poche ore prima esplosioni erano state segnalate proprio vicino a Sebastopoli da alcuni canali Telegram locali ripresi dai media ucraini. E il governatore Razvozhayev aveva detto che si trattava di un \"addestramento militare\" in uno dei siti della città. \"Bombe a grappolo\" sono invece state denunciate da Kiev sulla città del Donetsk Kramatorsk causando 2 morti e 5 feriti.    E la scorsa notte, le forze russe hanno colpito la città di Zaporizhzhia, distante una cinquantina di chilometri in linea d'aria dall'omonima centrale, come ha reso noto il sindaco, Anatolii Kurtiev, aggiungendo che nell'attacco è stato distrutto un ristorante e l'onda d'urto ha danneggiato alcuni condominii.    Continua intanto la levata di scudi russa al mandato d'arresto della Cpi per Putin e per la commissaria per i diritti dei bambini russa, Maria Llova-Belova. Un eventuale accordo di pace per l'Ucraina deve comprendere \"la cancellazione delle sanzioni e di tutte le cause legali contro la Russia nelle Corti internazionali\", ha detto la portavoce del ministero degli Esteri, Maria Zakharova, che ha poi attaccato il fratello del procuratore capo della Cpi Karim Khan.    Il presidente russo ha intanto promulgato la legge che prevede pene fino a 15 per chi è ritenuto colpevole di diffondere notizie false o screditare qualsiasi partecipante all'operazione militare in Ucraina. Non più dunque solo i militari delle forze regolari ma anche i volontari, compresi quelli della Compagnia Wagner. Il suo capo, Yevgeny Prigozhin, ha detto che la stessa Wagner prevede di arruolare altri 30.000 combattenti entro la metà di maggio. Mentre il ministero della Difesa britannico ritiene probabile che le autorità russe si stiano preparando a facilitare un più ampio arruolamento nell'esercito, dopo che lunedì scorso alla Duma - la Camera bassa del Parlamento russo - è stato presentato un disegno di legge che prevede di spostare l'età della chiamata al servizio di leva dall'attuale fascia di 18-27 anni a 21-30 anni.   ",
        "ranked": 8,
        "placed": "Politica",
        "epoch": 1679301029.8996308,
        "language": "IT",
        "source": "ANSA"
    },
    {
        "title": "Rampelli, coppie gay spacciano i bimbi per figli. Il Pd attacca",
        "date_raw": "Sun, 19 Mar 2023 19:23:44 +0100",
        "date": "2023-03-19",
        "url": "https://www.ansa.it/sito/notizie/politica/politica_rss.xml",
        "news_url": "https://www.ansa.it/sito/notizie/politica/2023/03/19/rampelli-coppie-gay-spacciano-i-bimbi-per-figli.-il-pd-attacca_3f71d811-aa55-4a65-9443-55b5784fcd3f.html",
        "subtitle": "Pina Picierno su Facebook: \"Una frase cattiva. Si spacciano per politici degni del governo ma sono solo reazionari violenti\"",
        "content": "\"Se due persone dello stesso sesso chiedono il riconoscimento, e cioè l'iscrizione all'anagrafe, di un bambino che spacciano per proprio figlio significa che questa maternità surrogata l'hanno fatta fuori dai confini nazionali\". Così Fabio Rampelli, vicepresidente della Camera e esponente di FdI, nel corso della trasmissione In Onda su La7 ieri sera.Parole a cui replica l'esponente del Pd Pina Picierno su Facebook: \"Una frase cattiva, non soltanto nei confronti delle coppie che scelgono di accogliere con amore un figlio, ma soprattutto nei confronti dei figli stessi, che nemmeno possono difendersi da questa violenza. Si spacciano per politici degni del governo del Paese - scrive l'esponente Dem - sono solo reazionari violenti\".  E, in occasione della festa del papà, Rampelli scrive su Fb: \"Auguri a tutti i papà consapevoli di non poterlo essere senza una mamma\".  \"Affermazione - aggiunge - tutt'altro che banale di questi tempi perché c'è chi ha scambiato le persone per oggetti o animali o specie arboree e i bambini per puffi, a proposito di peluche...\". \"Auguri - scrive ancora - a tutti i papà consapevoli di non poterlo essere senza una mamma, a coloro che impossibilitati ad avere figli perché amano un altro uomo tengono per sè il loro desiderio e non compiono scelte egoistiche a danno delle donne di cui acquistano l'ovocita e affittano l'utero per nove mesi e dei bambini, destinati a crescere in una vita tormentata, semplicemente perché desidererebbero avere una mamma come natura prevede\".\"Un uomo - dice ancora l'esponente di FdI - che sa stare al suo posto, che insegna la gioia spensierata e l'amara rinuncia, che sbarra la strada alle scorciatoie quando contrastano con il bene comune, che difende sempre i bambini e il loro diritto a un'infanzia serena e naturale, è già padre. Perché da padre si comporta\". \"Auguri - conclude - a tutti i padri del mondo e a tutti gli uomini che si comportano da padri\". \r\n\r\n",
        "ranked": 1,
        "placed": "Politica",
        "epoch": 1679301029.9224892,
        "language": "IT",
        "source": "ANSA"
    },
    {
        "title": "Per i militari ucraini l'addestramento in Italia",
        "date_raw": "Sun, 19 Mar 2023 17:36:56 +0100",
        "date": "2023-03-19",
        "url": "https://www.ansa.it/sito/notizie/politica/politica_rss.xml",
        "news_url": "https://www.ansa.it/sito/notizie/politica/2023/03/19/ucrainaaliquota-militari-ucraini-si-e-addestrata-in-italia_bd5c8d7f-dee5-44bc-a35b-328df057818b.html",
        "subtitle": "La formazione a Sabaudia per l'utilizzo del Samp-T",
        "content": "Una quota di circa una ventina di militari ucraini ha concluso una fase di addestramento in Italia, confermano all'ANSA fonti qualificate. Il Fatto oggi ha riportato che l'attività di formazione si sarebbe svolta a Sabaudia (Latina) presso il Comando artiglieria dell'Esercito e avrebbe riguardato il sistema missilistico Samp-T, che l'Italia, insieme alla Francia, si è impegnata a fornire a Kiev per difendere le città dagli attacchi aerei russi.   ",
        "ranked": 4,
        "placed": "Politica",
        "epoch": 1679301029.9653938,
        "language": "IT",
        "source": "ANSA"
    },
    {
        "title": "Mattarella al Papa, ha indicato la strada per un orizzonte di pace ",
        "date_raw": "Sun, 19 Mar 2023 14:27:09 +0100",
        "date": "2023-03-19",
        "url": "https://www.ansa.it/sito/notizie/politica/politica_rss.xml",
        "news_url": "https://www.ansa.it/sito/notizie/politica/2023/03/19/mattarella-al-papa-ha-indicato-la-strada-per-un-orizzonte-di-pace-_c1470ea2-bcae-4b4d-a5a9-dec3f19b3113.html",
        "subtitle": "\"La lotta alle diseguaglianze è un punto di riferimento per tutti\", dice il Presidente della Repubblica nella ricorrenza del decennale del Pontificato ",
        "content": "\"La Comunità Internazionale guarda con vivo interesse al Suo operato e alle Sue parole, che tracciano la strada maestra per assicurare all'umanità un orizzonte di pace e di autentico sviluppo. Il Suo magistero, teso all'eliminazione delle disuguaglianze e al sostegno alle frange più vulnerabili delle nostre società, ha segnato profondamente questo decennio e sono certo che continuerà a rappresentare un punto di riferimento per i governi, per le organizzazioni internazionali e per moltitudini di credenti e non credenti\". Così il presidente della Repubblica, Sergio Mattarella, in un messaggio a Sua Santità Papa Francesco.\"La lieta ricorrenza del decennale del Pontificato mi offre la graditissima opportunità di formulare, a nome della Repubblica Italiana e mio personale, sentiti voti augurali - scrive Mattarella - uniti a sentimenti di riconoscenza per la fondamentale opera della Santità Vostra al servizio della Chiesa cattolica in Italia e nel mondo. La Sua azione pastorale ha ribadito la centralità della persona - con i suoi inalienabili diritti e i suoi altrettanto ineludibili doveri e responsabilità - per la salvaguardia del pianeta, casa comune dell'umanità tutta. Le encicliche 'Laudato sì' e 'Fratelli tutti' rappresentano pietre miliari di un cammino che nel 'Documento sulla fratellanza umana' trova nuove, concrete e promettenti prospettive di comprensione reciproca e feconda collaborazione\". \"La Sua costante sollecitudine nei confronti dell'Italia e di quanti vivono nel nostro Paese è altamente apprezzata dalla nostra comunità nazionale, che guarda con speranza al Primate d'Italia e ai Suoi numerosi viaggi in grandi città e in realtà più piccole ma non per questo meno importanti. Di questo impegno Le sono personalmente molto grato. Con tali sentimenti mi unisco a tutti gli italiani che in questo fausto giorno desiderano unirsi alla Santità Vostra per augurarLe ancora molti anni di fecondo magistero\", conclude il capo dello Stato. ",
        "ranked": 5,
        "placed": "Politica",
        "epoch": 1679301029.9765568,
        "language": "IT",
        "source": "ANSA"
    }
]
